وەلی دێوانە
شاعیری عاشق‌ و مەجنونی ئەدەبی كوردی
ئامادەكردنی/ یوسف عەبدوڵڵا

_ راپۆرتێكی رۆژنامەوانی بۆ گۆڤاری رۆژی سلێمانی.

- بەرنامەیەكی تەلەفزیۆنی بۆ سەتەلایتی جەماوەر ساڵی 2011

لەدایك بوون‌و مردنی وەلی دێوانە
هەریەكە و بەجۆرێك ژیانەكەی داڕشتووە، مێژووی لەدایك بوون‌ و مردنی لەچەند شوێنێكدا باسكراوە (دیوانە شیعرییەكان)ی، نەجمەدین مەلا لەكتێبی سۆزی نیشتماندا نوسیویەتی وەلی نەخوێندەوارە و لەساڵی 1826 لەدایك بووەو لەساڵی 1881 كۆچی دوایی كردووە، لەلایەكی ترەوەو لە (مێژووی ئەدەبی كورد)دا عەلادین سوجادی دەڵێت: لەساڵی 1826 لەدایك بووە و لەساڵی 1881 كۆچی دوایی كردووە، لەهەرسێ‌ چاپی دیوانەكەیدا كە هەریەكەیان كۆكراونەتەوە لەلایەن هەریەك لە(مەحمود خاكی، عوسمانی هەرورامی، ڕازی) بەهەمان ساڵ مێژووی ساڵی لەدایك بوونی دیاریكراوە، سەرەڕای هەموو ئەمانە هەموویان كۆكن لەسەرئەوەی كە خەڵكی گوندی بەكراوایە لە شارەزوور‌و هەرلەوێش لە گۆڕستانی سەیدسادق نێژراوە و گۆڕەكەی بەقەد شاخی سەیدسادقەوەیە.
لەدیوانی وەلی دێوانەدا هاتووە كە وەلی دێوانە كەماڵەییە و ناوی وەلیدە‌ و كوڕی كوێخا حەمەسوری كەماڵەییە، كە كەماڵەیی تیرەیەكە لە مكایلی، وەلی دێوانە لای مەلایەك دەست دەكات بەخوێندن بەناوی (مەلایەسو) لەهەمان كاتدا شەمسەی كچی كوێخا قادریش لەوێ‌ دەخوێنێ‌، هەر لەوێوە عاشق دەبن‌ و لەدوایدا بۆ هەتاهەتایە وەلی بەخۆشەویستی شەمسە(شەم)وە سەردەنێتەوە.
وەلی شاعیرێكی سەردەمەكەی خۆی بووە، بەڵگەش بۆ ئەمە ئەو نامەشیعرییەی مەولەوییە كە بۆ شێخ عەزیزی جانەوەریی نوسیوە‌ و تیایدا باسی وەلی دێوانە دەكات.
وەلی سێ‌جار دیوانەكەی چاپكراوە ساڵی 1970 لەلایەن مەحمود خاكییەوە كە 80لاپەڕەیە، ساڵی 1976 دیوانێكی بەچاپ گەیەنراوە لەلایەن عوسمان حەمەساڵح هەورامییەوە كە (104)لاپەڕەیە، بەدەر لە دیوانەكانی مامۆستا محەمەد ئەمین هەورامانی توێژینەوەیەكی لەبارەوە ئەنجامدراوە كەساڵی (1979) بەچاپ گەیەنراوە.
زۆربەی ئەوانەی كە سەرقاڵی كۆكردنەوە‌و كاركردن بوون لەسەر ژیانی وەلی دێوانە بۆ نمونە عەلادین سوجادی‌و نەجمەدین مەلا، تەمەنەكەی (54) ساڵا ژیاوە، لەسەدەی هەژدەهەم لەساڵی 1826 لەدایك بووە‌و لەساڵی 1881 كۆچی دوای كردووە، بەڵام بەداخەوە بەهۆی نەبوونی دەسەڵات‌ و نەبوونی كیانێک وەک گەلی كورد زۆربەی زۆری مێژووی شاعیرەكانمان نادیار‌و روون نین. 

وێنە و مۆسیقا لەشیعرەكانیدا
وەلی لەشیعرەكانیدا كاری لەسەر هەست‌ و سۆزی ناخی دڵێكی تامەزرۆی عاشق كردوە، شاعیر بەتاسەوە ئیحساسەكانی ئاراستەی یار دەكات، شەم ڕەمزێكی گرنگ‌ و دیاری شیعرەكانییەتی، لە زۆربەی شیعرەكانی وەلی دێوانە چەندین كەسایەتی بەدی دەكەیت، عاشق بوون رووەیەكی دیاری نێو قەسیدەكانییەتی، بە خوێندنەوەی شیعرەكانی لەوە تێدەگەی كە شاعیر لەرێگەشیعرەوە خۆزگە و ئاواتی گەیشتن بووە بە دڵدارەكەی‌ و بەردەوام داخی دڵی هۆنیوەتەوە تەنانەت خۆزگەی دوای مەرگیشی هەربۆ گەیشتن بە (شەم)ە، سەراپا شیعرەكانی ئاهو ناڵەی دڵێكی عاشق نیشان دەدات.
وێنە لەشیعرەكانیدا دنیایەكی رەنگاو رەنگە، وەك روانینێكی بەرزو دوور بەسەر پێدەشتدا وایە زۆربەی وێنەكانیشی ئاماژەن بۆ سیما و جەستەی یارەكەی، هەروەها مۆسیقا لەشیعرەكانیدا لەسەر ریتمێكی تایبەت‌ و سادەیە هەر بۆیە زۆرێك لەشیعرەكانی لەلایەن گۆرانی بێژە دیارەكانی كوردستانەوە بەشێوەیەكی زۆر جوان‌و سەركەوتوو كراون بەگۆرانی، 

دیارترین بەڵگە بۆساغكردنەوەی گۆڕەكەی
حەكیم مەلاساڵح شاعیر‌ و لێكۆڵەری ئەدەبی لەبارەی شوێن‌و گۆڕەكەی وەلی دێوانەوە دەڵێت: ئەوەی ئێمە لەبیرمانبێت لەساڵی 1970 كاتێك كە گۆڕەكەیان هەڵبەست لەو شوێنەی ئێستادا لەشاخی سەیدسادق، كە لەوكاتەدا پیاوێكی پیری تەمەن سەدو دووساڵا كە لەوكاتەدا لەژیاندا مابوو ئەویش بیستبووی كە ئەوە گۆڕی وەلی دێوانەیە، بۆیە لەسەر قسەی ئەو رێوڕەسمێكی خۆش‌و جوانی ئەدەبییان بۆكرد‌و لەوەوە دیاریكرا كە گۆڕی لەوشوێنە دایە.
حەكیم مەلاساڵح زۆر بەچێژەوە باسی دنیای شیعری وەلی دێوانە دەكات‌و دەڵێت: شاعیرێكی عاشق بووە، عاشقێكی خاوێن، عاشقێكی بەئەدەب‌ و پڕلەسۆز‌ و بەحورمەت ئەمە جگە لەوەی عەشقەكەشی زۆر بەكوڵا بووە بەرامبەر بە ئافرەتێكی جاف بەناوی (شەم) بەڵام تا ئێستا ساغ نەبووەتەوە كەئایا شەمە یان شەمسەیە یان شەمعە، یان رەنگە ناونرابێت شەم بەواتای مۆم، ئەوەی لەدیوانی وەلی دێوانەدا دەردەكەوێت(شەم)ە.
مامۆستا عەدنان قادر هونەرمەند‌ و روناكبیر، لەبەرامبەر ئەوەی لە هەندێ بۆچووندا باس لەوە دەكرێت كە گوایە گۆڕی وەلی دێوانە لە سەیدسادقدا نییە، دەڵێت: كە ئەوە بۆچوونێكی زۆر لاوازە، بەڵكو هەموو بەڵگەكان ئاماژەن بۆئەوەی كەلەسەیدسادقدایە.
یەكێك لەو بەڵگانەش كە دەیسەلمێنن كە ئەوەی سەیدسادق گۆڕی وەلی دێوانەیە، ئەو شیعرەی پیرەمێردە كەكاتێك لەهەڵەبجەوە دێتەوە دەچێتە سەرگۆڕی وەلی دێوانەو دەڵێت: تۆ عاشقی شەمیت من عاشقی سەربەخۆیی كوردستانم، بۆیە ئەو شیعرە بەڵگەیەكی حاشا هەڵنەگرە.

جافێكی كۆچەری خوێندەوار
جافە كۆچەرییەكان بەبۆنەی كۆچەوە كەم هەڵكەوتووە كەخوێندەوارییان تێدا بووبێت، بەڵام وەلی دێوانە خوێندەواری هەبووە، ئەتوانین بڵێین پلەی خوێندەواری باش بووە چونكە بەپێی ئەو وشە گەلانەی كەبەكاری هێناوە یان ئەو دەستەواژانە ئاماژەن بۆ ئەوەی كە شارەزای لەزمانی عەرەبی‌و فارسیدا هەبووە، ئیتر لەكوێ‌ خوێندویەتی‌ و فێربووە‌و لەسەر دەستی چ مەلایەك، ئەوە تەم‌و مژی لەسەرە‌و ساغ نەبووەتەوە، بەڵام پرسیار ئەوەیە كە ئایا لەو هەموو كۆچكردن‌و ئەمسەر‌و ئەو سەرەی جافدا وەلی چۆن فێری ئەو پلە خوێندەوارییە بووە، كەلەشیعرەكانیدا چەندین وشەو زاراوەی سەرنجڕاكێشی بەكارهێناوە.
عەدنان قادر كە چەندین كاری نوسین‌و بەدواداچوون‌و لێكدانەوەی بۆ ژیان‌و بەرهەمەكانی وەلی كردووە لەبارەی خوێندەواری (وەلی)یەوە دەڵێت: وەلی دێوانە شاعیرێكی گەورەی نەتەوەكەمانە بەتایبەت لەسەردەمەكەی خۆیدا پیاوێكی خوێندەوار‌و شارەزابووە، تەنانەت لەكاتی خۆیدا بەمیرزا ناسراوە، ئەمە لەكاتێكدایە هەندێ سەرچاوە باس لەوەدەكەن وەلی نەخوێندەواربووە، بەڵام ئەگەر پێداچوونەوە بكەین بۆ مەلاعومەری رەنجوری كە لەو سەردەمەدا نامە گۆڕینەوە لەناو شاعیراندا لەئاسێكدابووە كە هەوڵیانداوە لەگەڵا ئەو شاعیرانەدا بكرێت كە توانایەكی زیاتریان هەیە، بۆیە دەبێنین مەلاعومەری رەنجوری بەشیعرێك داوا لەوەلی دێوانە دەكات كە وەڵامی ئەو شیعرەی بداتەوە، ئەمەش بۆ بەتوانایی وەلی دێوانە دەگەڕێتەوە كەلەو سەردەمەدا چەند شاعیرێكی ئاست بەرزو ناسراوبووە.

هەموو شیعرەكانی هەورامی بووە‌و پیرەمێرد وەری گێڕاون
حەكیمی مەلاساڵح وەك لێكۆڵەری بواری ئەدەب بەتایبەت ئەدەب لەسەردەمی كلاسیك دەڵێت: هەموو شیعرەكانی وەلی دێوانە هەورامییە، بەڵام ئەوانەی كە ئێستە دەیبینین لەلایەن پیرەمێردەوە كەكاتی خۆی وەریگێڕاونەتە سەر شێوەزاری سلێمانی‌و لەرۆژنامەی(ژین)دا بڵاویكردووەتەوە، كەسێك بەناوی مەحمود خاكی كۆی كردەوەو لەشێوەی دیوانێكدا چاپی كرد‌و وەلی دێوانەمان سەرەتا بەوە ناسی، بەڵام چەند ساڵێكیش دوای ئەوە مامۆستا عوسمان هەورامی شیعرەكانی كۆكردەوە بەتایبەت ئەو شیعرانەی كە بەشێوەزاری گۆران وتبووی. سەرەتا وەكو مێژوی نوسراو پیرەمێر ئەو كەشكۆڵەی بینیوە كە شیعری وەلی دێوانەی تێدابووە، پێش پیرەمێردیش مەولەویش لەشێعرێكی خۆیدا ئاماژە بە دێوانەكەی شەم ئەكات‌و ناوی دێنێ‌ كە واتە مەولەوی شیعرەكانی وەلی خوێندووەتەوە، بەڵام پیرەمێرد كاری لەسەركردووە‌و وەریگێڕاون.
وەلی شاعیرێكی خۆرسك بووە‌و عاشقێكی گەورەبووە، ئەمانە پێمان دەڵێن كە وەلی دێوانە شیعری لەمانە زیاتری هەبووە، ئەمەش هەربۆ وەلی دێوانە وانییە بەڵكو زۆرێك لەشاعرەكانمان زۆرێك لە بەرهەمەكانیان دیارنین‌ و كۆنەكراونەتەوە، كەمن پێموایە لەئەدەبی كوردیدا بەدەگمەن شاعیرێكمان هەیە كە سەرجەم بەرهەمەكانی كۆكرابێتەوە، پێموایە لەناو فارس‌و عەرەبیشدا بەهەمانشێوەیە.
شیعرەكانی ئەوەندە ناسك‌و دڵنشینن‌و ئاوازەكانیان خۆش‌و پڕمانان، ئەگەر هونەرمەندی باش‌و بەتوانا رێی لێیان بكەوێت سەرجەم ئەو شیعرانەی بۆ گۆرانی ئەگونجێن، وێنە لەشیعرەكانیدا زۆر جوان‌و سەرنجڕاكێشە، ئەتوانم بڵێم بەخوێندنەوەی شیعرەكانی هەست دەكەیت دیمەنەكان بە بەرچاوتەوەن، بۆیە ئەگەر هونەرمەندێكی درامی سەركەوتوو كار لەسەر شیعرەكانی بكات زۆر ئاسان ئەتوانێت بیانكاتە فیلم‌و دراما.

ئاواتی دوای مەرگیشی شەم بووە
حەكیمی مەلا ساڵح پێی وایە ئەگەر وشەی (شەم) لەدیوانەكانیدا دەربهێنی ئەوا هەگبەكەی بەتاڵا دەبێتەوە‌و لەم بارەیەوە دەڵێت: لەزۆربەی شیعرەكانیدا وشەی شەمی بەكار هێناوە، كەئەمە مانایە بۆ عیشقێكی پاك‌و بێگەرد، دیارە كە وشەی شەم بووەتە هەموو شتێك بۆی. 
عەدنان قارد واباسی دەكات كە وەلی لەگەڵ سروشتدا گفتوگۆی كردووە، لەگەڵ بەرددا گفتوگۆی كردووە‌و لەم بارەیەوە دەڵێت: لەگەڵا ئەو بەردە رەشەی كە لە خێڵی شەم بەجێماوە گفتوگۆی كردووە كە ناوسكی ئەمیش وەك ئەو بەردە رەش هەڵگەڕاوە، لەگەڵ رووەكدا قسەی كردووە لەگەڵ ئاژەڵەكانی ماڵی شەم گفتوگۆی كردووە هاتووەتە سەرئەوەی كە باسی شەمی بۆ بكرێت، لەگەڵ شەماڵدا قسەی كردووە، هەموو ئەمانە ئاماژەن بۆ ئەوە كە بەرۆح عاشقی شەم بووە.
دوای دەزگیرانیشی هەر بە (شەم) ناگات
وەلی دێوانە زۆرتر لەناوچەی شارەزوور ژیاوە، چونكە جاف لەو سەردەمەدا كۆچەری بوون، پێگەی كاركردنیان سێ‌ ناوچەبووە، یەكێك لەپێگەكانیان ناوچەكانی گەرمیان بەگشتی دەگرێتەوەو پێگەی دووەمیان دەشتی شارەزوور‌و سلێمانی‌ و دەورووبەری بووە‌ و پێگەی سەروتریان بۆ كوێستانەكان ناوچەی سنە بووە.
وەلی بەهۆی عاشق بوونی بۆ شەم پەیوەندی هاوسەرگیری لەگەڵ شەم دروست دەكات، بەڵام ناگەن بەیەك بۆیە ساڵێك هاوسەرگیرییەكەی دوادەكەوێت، شەمسەی كچی كوێخا قادر مارە ئەبڕرێت بۆ وەلی دێوانەی حەمەسوری كەماڵەیی، بەڵام كێشەیەكی كۆمەڵایەتی ئەكەوێتە نێوانیانەوە وەك سەرچاوە مێژووییەكان باسی دەكەن كاتێك برایەكی وەلی دێوانە برایەكی شەمسە دەكوژێت‌ و لەوەوە كێشەی عەشایەری دروست دەبێت‌و ئەو پرۆسەی هاوسەرگیرییەی وەلی دێوانە سەركەوتوو نابێت، بەڵام بۆ هەتاهەتایە عاشقێكی سەرسەختی شەم دەبێت‌و بەو شێوەیە دەمێنێتەوە تا كاتی مردنی، ئەمانەش ئاماژەن بۆ ئەوە كەوەلی دێوانە بەرۆح عاشقی شەم بووە.

سەرچاوەكان
دیوانی وەلی دێوانە (مەحمود خاكی)1970
دیوانی وەلی دێوانە (عوسمان حەمەساڵح هەورامی)1976
دیوانی وەلی دێوانە (رازی)
توێژینەوەی (محەمەد ئەمین هەورامانی)
end
