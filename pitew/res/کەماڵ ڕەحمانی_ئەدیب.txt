
به‌سه‌رهاتی ئه‌دیب

     نێوی خۆی مه‌لا ڕه‌سوول و نازناوی (ئه‌دیب)ه. کوڕی مه‌لا سادقی کوڕی خه‌لیفه عه‌بدوڕڕه‌حمانی زه‌ندییه؛ که له بنه‌چه‌که‌دا ده‌چێته‌وه سه‌ر تیره‌ی (لطف علی خان) و (کریم خان)ی زه‌ند.
     ئه‌دیب له [ساڵی] (1291هـ) له دێی (شاوه‌لێ) دا له دایک بووه. سودی خوێنده‌واری له لایه‌ن زمانی کوردی و فارسی و ئاره‌وییه‌وه له قوتابخانه‌ و مزگه‌وتاندا ده‌ست که‌وتووه و شاگردی وه‌فاییش بووه.
     ئه‌دیب سه‌ری بۆ خواردنی زه‌کات و سه‌رفیتره‌، شۆڕ و مه‌لایه‌تی نه‌کردووه. تۆماری ته‌مه‌نی خۆی له ڕێگای ده‌رس وتنه‌وه به کۆڕه ئاغایان و ئاش‌وه‌ستایی و دارتاشی و پزشکێتیدا پێچاوه‌ته‌وه. ئیتر به‌و جۆره چه‌ند ساڵێکی له په‌سوێ ده‌رسی به کوڕه‌کانی قه‌ره‌نی ئاغای مامه‌ش ده‌کوت. له ئه‌نجامدا که له گه‌ڵ نووسیاری قه‌ره‌نی ئاغا، میرزا عه‌لی، نه‌حاوایه‌وه؛ ناچار ڕووی له شنۆ کرد و له دێی (سه‌رگیز) به مامۆستایه‌تی کوڕه‌کانی ئاوڕه‌حمان ئاغای دامه‌زرا. که‌چی داخه‌که‌م چاره‌ڕه‌شی له‌وێش وازی لێ‌نه‌هێنا. مه‌لا مه‌حمودێکی شێخ محه‌ممه‌دئه‌مینی‌ لێ بوو، هه‌میشه به تان‌وپۆی که‌شف و که‌ڕاماتی شێخی بورهانی ده‌رست. مه‌لا ڕه‌سولیش که پیاوێکی زانا و زیره‌ک و تێگه‌یشتوو و چاوکراوه بوو؛ به‌ربه‌ره‌کانێتی چتی وای زۆر ده‌کرد. هه‌رکه‌سێکی له خۆیه‌وه چتی وێنه‌چووی هه‌ڵبه‌ستایه، نه‌ده‌چۆ مێشکیه‌وه.
     مه‌لا مه‌حموودی دڵ و ده‌روون ڕه‌ش، له لای ئاغای گه‌لێکی زمان لێدا. ئاغاش موچه‌ و به‌راته‌که‌ی لێ‌که‌مکردەوه؛ تا گه‌یشته ڕاده‌یه‌کی وا که به خۆی و منداڵه‌کانیه‌وه، له مانگێدا، جارێکی گۆشت و چێشتی نه‌ده‌دیت. سه‌ڕه‌ڕای ئه‌وه‌ش له‌و ده‌مه تووشه‌دا، تووشی قه‌رزی سێ (حوقه)یه‌ک، گۆشت هاتبوو. چه‌ند مانگ بوو پێی نه‌ده‌درایه‌وه. کابرای کوژیار (قصّاب) ئاوریشی بوو وه گه‌لێکی جنێو پێداوه. له لای ئاغاش، گازنده (شکایت)ی لێ‌کرد و ئه‌و درۆیه‌شی خسته سه‌ری، که گۆیا جنێوی به ئاغاش داوه.
     ئاوڕه‌حمان ئاغاش له جیاتی وه‌ی شه‌رم بیگرێ، که مامۆستای کوڕه‌کانـی، له چه‌ند مانگدا پووڵی حوقه گۆشتێکی نه‌بێ بیداو یا له بڕی ئه‌وه‌ی که بۆی بداو له‌مه‌وپاش باشتر ئاوڕی لێ‌بداته‌وه؛ هه‌ر به‌بێ لـێکۆڵینه‌وه، فه‌رمانیدا 100 شه‌قیان تێ‌هه‌ڵدا. ئه‌دیبی بوێژ و وێژه‌وانی زه‌ندی چاره‌ڕه‌ش، له شه‌رمی ئابڕو چوون و په‌رده‌ی نامووس‌دڕانی وه له به‌ر زه‌بری شه‌قه‌کان وا نه‌خۆش که‌وت، که هه‌ڵنه‌ستێته‌وه.
     ئاوڕه‌حمان ئاغا که به‌وه‌ی زانی، زۆر سه‌خڵه‌ت بوو. چووه ماڵی ئه‌دیبی و کوتی: «مه‌لا ڕه‌سول ئه‌وا ئه‌سپێک و ده‌مانچه‌ و تفه‌نگێکی به فیشه‌کدانه‌وه؛ وه باڵتۆیه‌کی تازه و باش و که‌ژمێرێکی زێڕم بۆ هێناوی؛ تۆش گه‌ردنم ئازاد بکه.»
     ئه‌دیب له وه‌ڵامیدا فه‌رمووی: «ئاغا دوای ئه‌وه‌ی که بێ‌سوچ و تاوان، له سه‌ر هیچ و خۆڕایی، سه‌د شه‌قم تێ‌هه‌ڵدرا و په‌رده‌ی ئابڕو و نامووسم دڕاو له سه‌رده‌می گیانه‌ڵڵایه‌دا، چ لەوانه بکه‌م که بۆمنت هێناوه؟! نه‌ک هه‌ر ئه‌وانه، به‌ڵکوو ئه‌گه‌ر گێتی ئی‌تۆ بێ و پێشکه‌ش به منی بکه‌ی، تازه چ سودێکی لێ‌ده‌بینم؟! وای دابنێ منیش ئازادت بکه‌م، له پێش دادگای خوڵات چۆن ڕزگاری دێت؟!»
     ئاغا ده‌ینێرێته لای چه‌ند پزشکێکی؛ چاره‌یان پێ‌ناکرێت و ده‌ڵێن: «تا پێنج ڕۆژی دی ناژی.» له (12) جمادی یه‌که‌می ساڵی (1351)ی هیجری دا کۆچی دوایی ده‌کا و له سه‌ر ڕاسپارده‌ی خۆی ته‌رمه‌که‌ی له‌وێ نانێژن و ده‌یبه‌نه گۆڕستانی ده‌ربه‌ندی.
     ئه‌دیب پیاوێکی ده‌سته‌و لاوازو ڕووخۆش‌ و زمان‌شیرین‌و نه‌رم‌ و سه‌نگین‌ و گران‌ و به‌زه‌ییدار و دڵفراوان و میوان‌په‌روه‌ر بوو. له هونه‌ردا، سه‌ری له زۆر چتانی وه‌کوو پزشکی کوردەوارێتی و دارتاشی و ئاش وه‌ستایی و خۆشنووسی و ...ئێتر ده‌رده‌چوو.
     ئه‌دیب له نووسینی وێژامه (نثر) و دانانی هه‌ڵبه‌ستاندا، سه‌لیقه‌ و ده‌ستەڵاتێکی زۆر به‌رز و هێژای هه‌بوو. ئه‌سپی ته‌بعی به ئه‌ندازه‌یه‌کی وا ڕامی بوو، که پاپه‌ندی کات و ناکات و خۆش و ناخۆشی نه‌بوو. به‌ڵکوو له توانایدا بوو که هه‌موو گوفتارو دڵخوازێکی خۆی، به‌بێ  دامان بهۆنێته‌وه.
     ئه‌دیب هه‌ڵبه‌ستی به زمانی کوردی و فارسی و ئاره‌وی (عربی)و ڕووسی، زۆر داناوه. داخه‌که‌م به‌شی کوردیه‌که‌یم که‌م ده‌ست که‌وتووه.
     ئه‌دیب چه‌ند جارێکی هه‌ڵبه‌ستی نیشتیمانی بۆ ده‌ناردینه ڕه‌واندزو ئێمه له گۆڤاری زاری کرمانجی ماندا بڵاو کردۆته‌وه؛ که‌چی ئێستا له‌و ده‌رفه‌ته‌دا ئه‌و ژمارانه‌ی که هه‌ڵبه‌سته‌کانی وی تێدایه، نه‌مانماون.
     هۆنراوه‌کانی ئه‌دیبی که کوردی په‌تی نین، ئه‌وسا ئه‌و شێوه‌یه له باودا بووه. هه‌ر که‌چی و له‌نگی و که‌م وکوڕێکی له هه‌ڵبه‌سته‌کانی ئه‌دیبی دا له به‌رچاو ده‌که‌ون له مه‌ڕ وی نین؛ به‌ڵکوو هی ئه‌و ده‌ستنووسه شکسته‌یی و دڕاوانه‌یه، که چل ساڵ ده‌بێ نووسراونه‌ته‌وه. ئێمه له ڕووی وانمان به هه‌زاران ڕه‌نج و ئه‌رک، نووسیوه‌ته‌وه. تکایه هه‌ر که‌سێکی وێنه‌ی ئه‌دیبی زه‌ندی و یا چه‌ند پارچه هه‌ڵبه‌ستێکی دیکه‌ی کوردی وی لەلایه، بۆمانی بنێرن؛ له به‌رامبه‌ردا هه‌رچیه‌کی ئاره‌زووی بفه‌رموون، جا پاره بێ یا په‌ڕتووک (کتاب)ی کوردی، به سوپاس و شانازیه‌وه پێشکه‌شی ده‌کرێت.
     به‌سه‌رهات و هه‌ڵبه‌سته‌کانی ئه‌دیبم، هێندێکی له مه‌لا قاسمی زه‌ندی، برازای مه‌لا ڕه‌سولی ئه‌دیب و به‌شێکیشم له فه‌قێ ئیسماعیلی سه‌رمابردوو وه‌رگرتووه. له کانگای دڵه‌وه سوپاسیان ده‌که‌م. کوردی موکریانی ده‌بێ به گه‌رمه، سوپاسی‌ فه‌قێ ئیسماعیل بکه‌ن که (50) ساڵه، هه‌ر جۆره گۆرانی و به‌سته‌یه‌کی که له سابڵاخی داهاتبێ، به هۆی ده‌نگی خۆش و له‌ره‌ی ده‌فه‌که‌یه‌وه، به ناو براکورده‌کانی گه‌رمێنێدا بڵاو کردۆته‌وه.

گیوی موکریانی
end
